七绝·望庐山瀑布 
日照香炉生紫烟，遥看瀑布挂前川。 
飞流直下三千尺，疑是银河落九天。 
七绝·早发白帝城 
朝辞白帝彩云间，千里江陵一日还。 
两岸猿声啼不尽，轻舟已过万重山。 
七绝·赠汪伦 
李白乘舟将欲行，忽闻岸上踏歌声。 
桃花潭水深千尺，不及汪伦送我情。 
五古·咏苎萝山 
西施越溪女，出自苎萝山。 
秀色掩今古，荷花羞玉颜。 
浣纱弄碧水，自与清波闲。 
皓齿信难开，沉吟碧云间。 
勾践徵绝艳，扬蛾入吴关。 
提携馆娃宫，杳渺讵可攀。 
一破夫差国，千秋竟不还。 
七绝·送孟浩然之广陵 
故人西辞黄鹤楼，烟花三月下扬州。 
孤帆远影碧山尽，唯见长江天际流。 
五绝·夜宿山寺 
危楼高百尺，手可摘星辰。 
不敢高声语，恐惊天上人。 
乐府·静夜思 
床前明月光，疑是地上霜。 
举头望明月，低头思故乡。 
七绝·望天门山 
天门中断楚江开，碧水东流至此回。 
两岸青山相对出，孤帆一片日边来。 
五绝·独坐敬亭山 
众鸟高飞尽，孤云独去闲。相看两不厌，只有敬亭山。 
七绝·客中行 
兰陵美酒郁金香，玉碗盛来琥珀光。 
但使主人能醉客，不知何处是他乡。 
七律·登金陵凤凰台 
凤凰台上凤凰游，凤去台空江自流。吴宫花草埋幽径， 
晋代衣冠成古丘。三山半落青天外，二水中分白鹭洲。 
总为浮云能蔽日，长安不见使人愁。 
五律·送友人下蜀 
见说蚕丛路，崎岖不易行。山从人面起，云傍马头生。 
芳树笼秦栈，春流绕蜀城。升沉应已定，不必问君平。 
五律·秋登宣城谢眺北楼 
江城如画里，山晓望晴空。两水夹明镜，双桥落彩虹。 
人烟寒橘柚，秋色老梧桐。谁念北楼上，临风怀谢公。 
乐府·塞下曲六首 
五月天山雪，无花只有寒。 
笛中闻折柳，春色未曾看。 
晓战随金鼓，宵眠抱玉鞍。 
愿将腰下剑，直为斩楼兰。 
天兵下北荒，胡马欲南饮。 
横戈从百战，直为衔恩甚。 
握雪海上餐，拂沙陇头寝。 
何当破月氏，然后方高枕。 
骏马似风飙，鸣鞭出渭桥。 
弯弓辞汉月，插羽破天骄。 
阵解星芒尽，营空海雾消。 
功成画麟阁，独有霍嫖姚。 
白马黄金塞，云砂绕梦思。 
那堪愁苦节，远忆边城儿。 
萤飞秋窗满，月度霜闺迟。 
摧残梧桐叶，萧飒沙棠枝。 
无时独不见，流泪空自知。 
塞虏乘秋下，天兵出汉家。 
将军分虎竹，战士卧龙沙。 
边月随弓影，胡霜拂剑花。 
玉关殊未入，少妇莫长嗟。 
烽火动沙漠，连照甘泉云。 
汉皇按剑起，还召李将军。 
兵气天上合，鼓声陇底闻。 
横行负勇气，一战净妖氛。 
五律·渡荆门送别 
渡远荆门外，来从楚国游。 
山随平野尽，江入大荒流。 
月下飞天境，云生结海楼。 
仍怜故乡水，万里送行舟。 
七绝·军行 
骝马新跨白玉鞍，战罢沙场月色寒。 
城头铁鼓声犹震，匣里金刀血未干。 
七绝·题北榭碑 
一为迁客去长沙，西望长安不见家。 
黄鹤楼中吹玉笛，江城五月落梅花。 
五律·赠孟浩然 
吾爱孟夫子，风流天下闻。 
红颜弃轩冕，白首卧松云。 
醉月频中圣，迷花不事君。 
高山安可仰，徒此揖清芬。 
词·菩萨蛮 
平林漠漠烟如织，寒山一带伤心碧。暝色入高楼，有人楼上愁。 
玉阶空伫立，宿鸟归飞急，何处是归程？长亭更短亭。 
乐府·长门怨 
天回北斗挂西楼，金屋无人萤火流。 
月光欲到长门殿，别作深宫一段愁。 
桂殿长愁不记春，黄金四屋起秋尘。 
夜悬明镜青天上，独照长门宫里人。 
七古·把酒问月 
青天有月来几时，我今停杯一问之：人攀明月不可得， 
月行却与人相随？皎如飞镜临丹阙，绿烟灭尽清辉发？ 
但见宵从海上来，宁知晓向云间没？白兔捣药秋复春， 
嫦娥孤栖与谁邻？今人不见古时月，今月曾经照古人。 
古人今人若流水，共看明月皆如此。唯愿当歌对酒时， 
月光长照金樽里。 
乐府·白鸠辞 
铿鸣钟，考朗鼓。歌白鸠，引拂舞。白鸠之白谁与邻， 
霜衣雪襟诚可珍。含哺七子能平均。食不噎，性安驯。 
首农政，鸣阳春。天子刻玉杖，镂形赐耆人。 
白鹭之白非纯真，外洁其色心匪仁。阙五德，无司晨， 
胡为啄我葭下之紫鳞。鹰鹯雕鹗，贪而好杀。 
凤凰虽大圣，不愿以为臣。 
乐府·白马篇 
龙马花雪毛，金鞍五陵豪。秋霜切玉剑，落日明珠袍。 
斗鸡事万乘，轩盖一何高。弓摧南山虎，手接太行猱。 
酒后竞风采，三杯弄宝刀。杀人如剪草，剧孟同游遨。 
发愤去函谷，从军向临洮。叱咤万战场，匈奴尽奔逃。 
归来使酒气，未肯拜萧曹。羞入原宪室，荒淫隐蓬蒿。 
乐府·白头吟 
锦水东北流，波荡双鸳鸯。雄巢汉宫树，雌弄秦草芳。 
宁同万死碎绮翼，不忍云间两分张。此时阿娇正娇妒， 
独坐长门愁日暮。但愿君恩顾妾深，岂惜黄金买词赋。 
相如作赋得黄金，丈夫好新多异心。一朝将聘茂陵女， 
文君因赠白头吟。东流不作西归水，落花辞条羞故林。 
兔丝固无情，随风任倾倒。谁使女萝枝，而来强萦抱。 
两草犹一心，人心不如草。莫卷龙须席，从他生网丝。 
且留琥珀枕，或有梦来时。覆水再收岂满杯，弃妾已 
去难重回。古来得意不相负，只今惟见青陵台。 
七古·草书歌行 
少年上人号怀素，草书天下称独步。墨池飞出北溟鱼， 
笔锋杀尽中山兔。八月九月天气凉，酒徒词客满高堂。 
笺麻素绢排数厢，宣州石砚墨色光。吾师醉后倚绳床， 
须臾扫尽数千张。飘风骤雨惊飒飒，落花飞雪何茫茫。 
起来向壁不停手，一行数字大如斗。怳怳如闻神鬼惊， 
时时只见龙蛇走。左盘右蹙如惊电，状同楚汉相攻战。 
湖南七郡凡几家，家家屏障书题遍。王逸少，张伯英， 
古来几许浪得名。张颠老死不足数，我师此义不师古。 
古来万事贵天生，何必要公孙大娘浑脱舞。 
乐府·长干行 
妾发初覆额，折花门前剧。 
郎骑竹马来，绕床弄青梅。 
同居长干里，两小无嫌猜。 
十四为君妇，羞颜未尝开。 
低头向暗壁，千唤不一回。 
十五始展眉，愿同尘与灰。 
常存抱柱信，岂上望夫台。 
十六君远行，瞿塘滟滪堆。 
五月不可触，猿声天上哀。 
门前迟行迹，一一生绿苔。 
苔深不能扫，落叶秋风早。 
八月蝴蝶来，双飞西园草。 
感此伤妾心，坐愁红颜老。 
早晚下三巴，预将书报家。 
相迎不道远，直至长风沙。 
忆妾深闺里，烟尘不曾识。 
嫁与长干人，沙头候风色。 
五月南风兴，思君下巴陵。 
八月西风起，想君发扬子。 
去来悲如何，见少离别多。 
湘潭几日到，妾梦越风波。 
昨夜狂风度，吹折江头树。 
淼淼暗无边，行人在何处。 
好乘浮云骢，佳期兰渚东。 
鸳鸯绿蒲上，翡翠锦屏中。 
自怜十五馀，颜色桃花红。 
那作商人妇，愁水复愁风。 
乐府·长相思二首 
长相思，在长安。 
络纬秋啼金井栏，微霜凄凄簟色寒。 
孤灯不明思欲绝，卷帷望月空长叹， 
美人如花隔云端。上有青冥之长天， 
下有渌水之波澜。天长路远魂飞苦， 
梦魂不到关山难。长相思，摧心肝。 
日色欲尽花含烟，月明欲素愁不眠。 
赵瑟初停凤凰柱，蜀琴欲奏鸳鸯弦。 
此曲有意无人传，愿随春风寄燕然。 
忆君迢迢隔青天， 
昔时横波目，今作流泪泉。 
不信妾肠断，归来看取明镜前。 
五古·春思 
燕草如碧丝，秦桑低绿枝。 
当君怀归日，是妾断肠时。 
春风不相识，何事入罗帏。 
七绝·春夜洛城笛 
谁家玉笛暗飞声，散入春风满洛城。 
此夜曲中闻折柳，何人不起故园情。 
乐府·登高丘而望远 
登高丘，望远海。六鳌骨已霜，三山流安在。 
扶桑半摧折，白日沈光彩。银台金阙如梦中， 
秦皇汉武空相待。精卫费木石，鼋鼍无所凭。 
君不见骊山茂陵尽灰灭，牧羊之子来攀登。盗贼劫宝玉， 
精灵竟何能。穷兵黩武今如此，鼎湖飞龙安可乘。 
乐府·独漉篇 
独漉水中泥，水浊不见月。不见月尚可，水深行人没。 
越鸟从南来，胡鹰亦北渡。我欲弯弓向天射， 
惜其中道失归路。落叶别树，飘零随风。客无所托， 
悲与此同。罗帏舒卷，似有人开。明月直入，无心可猜。 
雄剑挂壁，时时龙鸣。不断犀象，绣涩苔生。国耻未雪， 
何由成名。神鹰梦泽，不顾鸱鸢。为君一击，鹏抟九天。 
五古·古风其二十四 
大车扬飞尘，亭午暗阡陌。 
中贵多黄金，连云开甲宅。 
路逢斗鸡者，冠盖何辉赫。 
鼻息干虹霓，行人皆怵惕。 
世无洗耳翁，谁知尧与跖！ 
五古·古风 
西上莲花山，迢迢见明星。 
素手把芙蓉，虚步蹑太清。 
霓裳曳广带，飘拂升天行。 
邀我登云台，高揖卫叔卿。 
恍恍与之去，驾鸿凌紫冥。 
俯视洛阳川，茫茫走胡兵。 
流血涂野草，豺狼尽冠缨。 
乐府·关山月 
明月出天山，苍茫云海间。 
长风几万里，吹度玉门关。 
汉下白登道，胡窥青海湾。 
由来征战地，不见有人还。 
戍客望边色，思归多苦颜。 
高楼当此夜，叹息未应闲。 
五古·广陵赠别 
玉瓶沽美酒，数里送君还。系马垂杨下，衔杯大道间。 
天边看渌水，海上见青山。兴罢各分袂，何须醉别颜。 
词·桂殿秋 
仙女下，董双成， 
汉殿夜凉吹玉笙。 
曲终却从仙宫去， 
万户千门惟月明。 
乐府·胡无人 
严风吹霜海草凋，筋干精坚胡马骄。汉家战士三十万， 
将军兼领霍嫖姚。流星白羽腰间插，剑花秋莲光出匣。 
天兵照雪下玉关，虏箭如沙射金甲。云龙风虎尽交回， 
太白入月敌可摧。敌可摧，旄头灭，履胡之肠涉胡血。 
悬胡青天上，埋胡紫塞傍。胡无人，汉道昌。 
乐府·江上吟 
木兰之枻沙棠舟，玉箫金管坐两头。美酒尊中置千斛， 
载妓随波任去留。仙人有待乘黄鹤，海客无心随白鸥。 
屈平词赋悬日月，楚王台榭空山丘。兴酣落笔摇五岳， 
诗成笑傲凌沧洲。功名富贵若长在，汉水亦应西北流。 
乐府·将进酒 
君不见黄河之水天上来，奔流到海不复回。 
君不见高堂明镜悲白发，朝如青丝暮成雪。 
人生得意须尽欢，莫使金樽空对月。天生我材必有用， 
千金散尽还复来。烹羊宰牛且为乐，会须一饮三百杯。 
岑夫子，丹丘生，将进酒，君莫停。与君歌一曲， 
请君为我侧耳听。钟鼓馔玉不足贵，但愿长醉不愿醒。 
古来圣贤皆寂寞，惟有饮者留其名。陈王昔时宴平乐， 
斗酒十千恣欢谑。主人何为言少钱，径须沽取对君酌。 
五花马，千金裘，呼儿将出换美酒，与尔同销万古愁。 
乐府·结客少年场行 
紫燕黄金瞳，啾啾摇绿鬃。平明相驰逐，结客洛门东。 
少年学剑术，凌轹白猿公。珠袍曳锦带，匕首插吴鸿。 
由来万夫勇，挟此生雄风。托交从剧孟，买醉入新丰。 
笑尽一杯酒，杀人都市中。羞道易水寒，从令日贯虹。 
燕丹事不立，虚没秦帝宫。舞阳死灰人，安可与成功。 
乐府·结袜子 
燕南壮士吴门豪，筑中置铅鱼隐刀。 
感君恩重许君命，太山一掷轻鸿毛。 
七古·金陵酒肆留别 
风吹柳花满店香，吴姬压酒唤客尝。 
金陵子弟来相送，欲行不行各尽觞。 
请君试问东流水，别意与之谁短长。 
五古·经乱离后天恩流夜郎，忆旧游...... 
天上白玉京，十二楼五城。仙人抚我顶，结发受长生。 
误逐世间乐，颇穷理乱情。九十六圣君，浮云挂空名。 
天地赌一掷，未能忘战争。试涉霸王略，将期轩冕荣。 
时命乃大谬，弃之海上行。学剑翻自哂，为文竟何成。 
剑非万人敌，文窃四海声。儿戏不足道，五噫出西京。 
临当欲去时，慷慨泪沾缨。叹君倜傥才，标举冠群英。 
开筵引祖帐，慰此远徂征。鞍马若浮云，送余骠骑亭。 
歌钟不尽意，白日落昆明。十月到幽州，戈鋋若罗星。 
君王弃北海，扫地借长鲸。呼吸走百川，燕然可摧倾。 
心知不得语，却欲栖蓬瀛。弯弧惧天狼，挟矢不敢张。 
揽涕黄金台，呼天哭昭王。无人贵骏骨，騄耳空腾骧。 
乐毅倘再生，于今亦奔亡。蹉跎不得意，驱马还贵乡。 
逢君听弦歌，肃穆坐华堂。百里独太古，陶然卧羲皇。 
征乐昌乐馆，开筵列壶觞。贤豪间青娥，对烛俨成行。 
醉舞纷绮席，清歌绕飞梁。欢娱未终朝，秩满归咸阳。 
祖道拥万人，供帐遥相望。一别隔千里，荣枯异炎凉。 
炎凉几度改，九土中横溃。汉甲连胡兵，沙尘暗云海。 
草木摇杀气，星辰无光彩。白骨成丘山，苍生竟何罪。 
函关壮帝居，国命悬哥舒。长戟三十万，开门纳凶渠。 
公卿如犬羊，忠谠醢与菹。二圣出游豫，两京遂丘墟。 
帝子许专征，秉旄控强楚。节制非桓文，军师拥熊虎。 
人心失去就，贼势腾风雨。惟君固房陵，诚节冠终古。 
仆卧香炉顶，餐霞漱瑶泉。门开九江转，枕下五湖连。 
半夜水军来，浔阳满旌旃。空名适自误，迫胁上楼船。 
徒赐五百金，弃之若浮烟。辞官不受赏，翻谪夜郎天。 
夜郎万里道，西上令人老。扫荡六合清，仍为负霜草。 
日月无偏照，何由诉苍昊。良牧称神明，深仁恤交道。 
一忝青云客，三登黄鹤楼。顾惭祢处士，虚对鹦鹉洲。 
樊山霸气尽，寥落天地秋。江带峨眉雪，川横三峡流。 
万舸此中来，连帆过扬州。送此万里目，旷然散我愁。 
纱窗倚天开，水树绿如发。窥日畏衔山，促酒喜得月。 
吴娃与越艳，窈窕夸铅红。呼来上云梯，含笑出帘栊。 
对客小垂手，罗衣舞春风。宾跪请休息，主人情未极。 
览君荆山作，江鲍堪动色。清水出芙蓉，天然去雕饰。 
逸兴横素襟，无时不招寻。朱门拥虎士，列戟何森森。 
剪凿竹石开，萦流涨清深。登台坐水阁，吐论多英音。 
片辞贵白璧，一诺轻黄金。谓我不愧君，青鸟明丹心。 
五色云间鹊，飞鸣天上来。传闻赦书至，却放夜郎回。 
暖气变寒谷，炎烟生死灰。君登凤池去，忽弃贾生才。 
桀犬尚吠尧，匈奴笑千秋。中夜四五叹，常为大国忧。 
旌旆夹两山，黄河当中流。连鸡不得进，饮马空夷犹。 
安得羿善射，一箭落旄头。 
乐府·荆州歌 
白帝城边足风波，瞿塘五月谁敢过。荆州麦熟茧成蛾， 
缲丝忆君头绪多。拨谷飞鸣奈妾何。 
乐府·久别离 
别来几春未还家，玉窗五见樱桃花。况有锦字书，开缄使 
人嗟。至此肠断彼心绝。云鬟绿鬓罢梳结，愁如回飙乱白雪。 
去年寄书报阳台，今年寄书重相催。东风兮东风，为我吹行云 
使西来。待来竟不来，落花寂寂委青苔。 
五排·惧谗 
二桃杀三士，讵假剑如霜。众女妒蛾眉，双花竞春芳。 
魏姝信郑袖，掩袂对怀王。一惑巧言子，朱颜成死伤。 
行将泣团扇，戚戚愁人肠。 
乐府·箜篌谣 
攀天莫登龙，走山莫骑虎。贵贱结交心不移， 
唯有严陵及光武。周公称大圣，管蔡宁相容。 
汉谣一斗粟，不与淮南舂。兄弟尚路人，吾心安所从。 
他人方寸间，山海几千重。轻言托朋友，对面九疑峰。 
开花必早落，桃李不如松。管鲍久已死，何人继其踪。 
五绝·劳劳亭 
天下伤心处，劳劳送客亭。 
春风知别苦，不遣柳条青。 
词·连理枝 
雪盖宫楼闭， 
罗幕昏金翠。 
斗压阑干， 
香心淡薄， 
梅梢轻倚。 
喷宝猊香烬麝烟浓， 
馥红绡翠被。 
浅画云垂帔， 
点滴昭阳泪。 
咫尺宸居， 
君恩断绝， 
似远千里。 
望水晶帘外竹枝寒， 
守羊车未至。 
乐府·临江王节士歌 
洞庭白波木叶稀，燕鸿始入吴云飞。吴云寒，燕鸿苦。风 
号沙宿潇湘浦，节士悲秋泪如雨。白日当天心，照之可以事明 
主。壮士愤，雄风生。安得倚天剑，跨海斩长鲸。 
七古·庐山谣寄卢侍御虚舟 
我本楚狂人，凤歌笑孔丘。 
手持绿玉杖，朝别黄鹤楼。 
五岳寻仙不辞远，一生好入名山游。 
庐山秀出南斗傍，屏风九叠云锦张， 
影落明湖青黛光。金阙前开二峰长， 
银河倒挂三石梁。香炉瀑布遥相望， 
回崖沓嶂凌苍苍。翠影红霞映朝日， 
鸟飞不到吴天长。登高壮观天地间， 
大江茫茫去不还。黄云万里动风色， 
白波九道流雪山。 
好为庐山谣，兴因庐山发。 
闲窥石镜清我心，谢公行处苍苔没。 
早服还丹无世情，琴心三叠道初成。 
遥见仙人彩云里，手把芙蓉朝玉京。 
先期汗漫九垓上，愿接卢敖游太清。 
乐府·洛阳陌 
白玉谁家郎，回车渡天津。 
看花东陌上，惊动洛阳人。 
七古·梦游天姥吟留别 
海客谈瀛洲，烟涛微茫信难求。 
越人语天姥，云霓明灭或可睹。 
天姥连天向天横，势拔五岳掩赤城。 
天台四万八千丈，对此欲倒东南倾。 
我欲因之梦吴越，一夜飞度镜湖月。 
湖月照我影，送我至剡溪。 
谢公宿处今尚在，渌水荡漾清猿啼。 
脚著谢公屐，身登青云梯。 
半壁见海日，空中闻天鸡。 
千岩万转路不定，迷花倚石忽已暝。 
熊咆龙吟殷岩泉，栗深林兮惊层巅。 
云青青兮欲雨，水澹澹兮生烟。 
列缺霹雳，丘峦崩摧。洞天石扇，訇然中开。 
青冥浩荡不见底，日月照耀金银台。 
霓为衣兮风为马，云之君兮纷纷而来下。 
虎鼓瑟兮鸾回车，仙之人兮列如麻。 
忽魂悸以魄动，怳惊起而长嗟。 
惟觉时之枕席，失向来之烟霞。 
世间行乐亦如此，古来万事东流水。 
别君去时何时还，且放白鹿青崖间， 
须行即骑访名山。安能摧眉折腰事权贵， 
使我不得开心颜。 
乐府·沐浴子 
沐芳莫弹冠，浴兰莫振衣。处世忌太洁，至人贵藏晖。 
沧浪有钓叟，吾与尔同归。 
五古·拟古其九 
生者为过客， 
死者为归人。 
天地一逆旅， 
同悲万古尘。 
月兔空捣药， 
扶桑已成薪。 
白骨寂无言， 
青松岂知春。 
前后更叹息， 
浮荣安足珍。 
乐府·乌夜啼 
黄云城边乌欲栖，归飞哑哑枝上啼。机中织锦秦川女， 
碧纱如烟隔窗语。停梭怅然忆远人，独宿孤房泪如雨。 
词·菩萨蛮 
举头忽见衡阳雁， 
千声万字情何限。 
叵耐薄情夫， 
一行书也无。 
泣归香阁恨， 
和泪淹红粉。 
待雁却回时， 
也无书寄伊。 
乐府·妾薄命 
汉帝宠阿娇，贮之黄金屋。咳唾落九天，随风生珠玉。 
宠极爱还歇，妒深情却疏。长门一步地，不肯暂回车。 
雨落不上天，水覆难再收。君情与妾意，各自东西流。 
昔日芙蓉花，今成断根草。以色事他人，能得几时好。 
词·清平乐 
禁庭春昼， 
莺羽披新绣。 
百草巧求花下斗， 
只赌珠玑满斗。 
日晚却理残妆， 
御前闲舞霓裳。 
谁道腰肢窈窕， 
折旋笑得君王。 
词·清平乐 
禁闱清夜， 
月探金窗罅。 
玉帐鸳鸯喷兰麝， 
时落银灯香□。 
女伴莫话孤眠， 
六宫罗绮三千。 
一笑皆生百媚， 
宸衷教在谁边？ 
词·秋风清 
秋风清，秋月明。落叶聚还散，寒鸦栖复惊。 
相思相见知何日，此时此夜难为情。 
五古·秋浦歌十七首 
其一 
秋浦长似秋，萧条使人愁。 
客愁不可度，行上东大楼。 
正西望长安，下见江水流。 
寄言向江水，汝意忆侬不。 
遥传一掬泪，为我达扬州。 
其二 
秋浦猿夜愁，黄山堪白头。 
清溪非陇水，翻作断肠流。 
欲去不得去，薄游成久游。 
何年是归日，雨泪下孤舟。 
其三 
秋浦锦驼鸟，人间天上稀。 
山鸡羞渌水，不敢照毛衣。 
其四 
两鬓入秋浦，一朝飒已衰。 
猿声催白发，长短尽成丝。 
其五 
秋浦多白猿，超腾若飞雪。 
牵引条上儿，饮弄水中月。 
其六 
愁作秋浦客，强看秋浦花。 
山川如剡县，风日似长沙。 
其七 
醉上山公马，寒歌宁戚牛。 
空吟白石烂，泪满黑貂裘。 
其八 
秋浦千重岭，水车岭最奇。 
天倾欲堕石，水拂寄生枝。 
其九 
江祖一片石，青天扫画屏。 
题诗留万古，绿字锦苔生。 
其十 
千千石楠树，万万女贞林。 
山山白鹭满，涧涧白猿吟。 
君莫向秋浦，猿声碎客心。 
其十一 
逻人横鸟道，江祖出鱼梁。 
水急客舟疾，山花拂面香。 
其十二 
水如一匹练，此地即平天。 
耐可乘明月，看花上酒船。 
其十三 
渌水净素月，月明白鹭飞。 
郎听采菱女，一道夜歌归。 
其十四 
炉火照天地，红星乱紫烟。 
赧郎明月夜，歌曲动寒川。 
其十五 
白发三千丈，缘愁似个长。 
不知明镜里，何处得秋霜。 
其十六 
秋浦田舍翁，采鱼水中宿。 
妻子张白鹇，结罝映深竹。 
其十七 
祧波一步地，[3]了了语声闻。 
黯与山僧别，低头礼白云。 
乐府·日出入行 
日出东方隈，似从地底来。历天又入海，六龙所舍安在哉。 
其始与终古不息，人非元气安得与之久裴徊。草不谢荣春风， 
木不怨落于秋天。谁挥鞭策驱四运，万物兴歇皆自然。羲和羲 
和，汝奚汩没于荒淫之波。鲁阳何德，驻景挥戈。 
逆道违天，矫诬实多。吾将囊括大块，浩然与溟涬同科。 
乐府·塞上曲 
大汉无中策，匈奴犯渭桥。五原秋草绿，胡马一何骄。 
命将征西极，横行阴山侧。燕支落汉家，妇女无华色。 
转战渡黄河，休兵乐事多。萧条清万里，瀚海寂无波。 
七绝·山中问答 
问余何意栖碧山，笑而不答心自闲。 
桃花流水窅然去，别有天地非人间。 
乐府·少年行其二 
五陵年少金市东，银鞍白马度春风。 
落花踏尽游何处，笑人胡姬酒肆中。 
乐府·蜀道难 
噫吁嚱，危乎高哉！ 
蜀道之难，难于上青天！ 
蚕丛及鱼凫，开国何茫然！ 
尔来四万八千岁，不与秦塞通人烟。 
西当太白有鸟道，可以横绝峨嵋巅。 
地崩山摧壮士死，然后天梯石栈方钩连。 
上有六龙回日之高标，下有冲波逆折之回川。 
黄鹤之飞尚不得过，猿猱欲度愁攀援。 
青泥何盘盘，百步九折萦岩峦。 
扪参历井仰胁息，以手抚膺坐长叹。 
问君西游何时还？畏途巉岩不可攀。 
但见悲鸟号古木，雄飞从雌绕林间。 
又闻子规啼夜月，愁空山。 
蜀道之难，难于上青天，使人听此凋朱颜。 
连峰去天不盈尺，枯松倒挂倚绝壁。 
飞湍瀑流争喧豗，砯崖转石万壑雷。 
其险也若此，嗟尔远道之人，胡为乎来哉。 
剑阁峥嵘而崔嵬，一夫当关，万夫莫开。 
所守或匪亲，化为狼与豺。 
朝避猛虎，夕避长蛇， 
磨牙吮血，杀人如麻。 
锦城虽云乐，不如早还家。 
蜀道之难，难于上青天，侧身西望长咨嗟。 
乐府·双燕离 
双燕复双燕，双飞令人羡。玉楼珠阁不独栖，金窗绣户长 
相见。柏梁失火去，因入吴王宫。吴宫又焚荡，雏尽巢亦空。 
憔悴一身在，孀雌忆故雄。双飞难再得，伤我寸心中。 
五律·送别 
斗酒渭城边，垆头醉不眠。梨花千树雪，杨叶万条烟。 
惜别倾壶醑，临分赠马鞭。看君颍上去，新月到应圆。 
五律·送别 
水色南天远，舟行若在虚。迁人发佳兴，吾子访闲居。 
日落看归鸟，潭澄羡跃鱼。圣朝思贾谊，应降紫泥书。 
七绝·送贺宾客归越 
镜湖流水漾清波，狂客归舟逸兴多。 
山阴道士如相见，应写黄庭换白鹅。 
五律·送友人 
青山横北郭，白水绕东城。 
此地一为别，孤蓬万里征。 
浮云游子意，落日故人情。 
挥手自兹去，萧萧班马鸣。 
五律·听蜀僧浚弹琴 
蜀僧抱绿绮，西下峨眉峰。 
为我一挥手，如听万壑松。 
客心洗流水，馀响入霜钟。 
不觉碧山暮，秋云暗几重。 
五排·望鹦鹉洲怀祢衡 
魏帝营八极，蚁观一祢衡。 
黄祖斗筲人，杀之受恶名。 
吴江赋鹦鹉，落笔超群英。 
锵锵振金玉，句句欲飞鸣。 
鸷鹗啄孤凤，千春伤我情。 
五岳起方寸，隐然讵可平。 
才高竟何施，寡识冒天刑。 
至今芳洲上，兰蕙不忍生。 
七绝·闻王昌龄左迁龙标，遥有此寄 
杨花落尽子规啼，闻道龙标过五溪。 
我寄愁心与明月，随风直到夜郎西。 
乐府·乌栖曲 
姑苏台上乌栖时，吴王宫里醉西施。吴歌楚舞欢未毕， 
青山欲衔半边日。银箭金壶漏水多，起看秋月坠江波。 
东方渐高奈乐何。 
乐府·侠客行 
赵客缦胡缨，吴钩霜雪明。银鞍照白马，飒沓如流星。 
十步杀一人，千里不留行。事了拂衣去，深藏身与名。 
闲过信陵饮，脱剑膝前横。将炙啖朱亥，持觞劝侯嬴。 
三杯吐然诺，五岳倒为轻。眼花耳热后，意气素霓生。 
救赵挥金槌，邯郸先震惊。千秋二壮士，煊赫大梁城。 
纵死侠骨香，不惭世上英。谁能书合下，白首太玄经。 
五古·下终南山过斛斯山人宿置酒 
暮从碧山下，山月随人归。 
却顾所来径，苍苍横翠微。 
相携及田家，童稚开荆扉。 
绿竹入幽径，青萝拂行衣。 
欢言得所憩，美酒聊共挥。 
长歌吟松风，曲尽河星稀。 
我醉君复乐，陶然共忘机。 
乐府·相逢行 
相逢红尘内，高揖黄金鞭。万户垂杨里，君家阿那边。 
乐府·行路难 
大道如青天，我独不得出。 
羞逐长安社中儿，赤鸡白雉赌梨粟。 
弹剑作歌奏苦声，曳裾王门不称情。 
淮阴市井笑韩信，汉朝公卿忌贾生。 
君不见昔时燕家重郭隗，拥彗折节无嫌猜。 
剧辛乐毅感恩分，输肝剖胆效英才。 
昭王白骨萦蔓草，谁人更扫黄金台。 
行路难，归去来。 
乐府·行路难 
金樽清酒斗十千，玉盘珍羞直万钱。 
停杯投箸不能食，拔剑四顾心茫然。 
欲渡黄河冰塞川，将登太行雪满山。 
闲来垂钓碧溪上，忽复乘舟梦日边。 
行路难，行路难，多歧路，今安在。 
长风破浪会有时，直挂云帆济沧海。 
乐府·行路难 
有耳莫洗颍川水，有口莫食首阳蕨。 
含光混世贵无名，何用孤高比云月。 
吾观自古贤达人，功成不退皆殒身。 
子胥既弃吴江上，屈原终投湘水滨。 
陆机雄才岂自保，李斯税驾苦不早。 
华亭鹤唳讵可闻，上蔡苍鹰何足道。 
君不见吴中张翰称达生，秋风忽忆江东行。 
且乐生前一杯酒，何须身后千载名。